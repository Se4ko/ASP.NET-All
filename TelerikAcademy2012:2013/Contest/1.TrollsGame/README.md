# Игра на тролове
## Задача #1 от конкурса на Telerik и PC Magazine Bulgaria, 2012/2013

* **Виж приложението: [http://jasssonpet.github.com/TelerikAcademy/Contest/1.TrollsGame/](http://jasssonpet.github.com/TelerikAcademy/Contest/1.TrollsGame/)**
* **Официален сайт: [http://konkurs.pcmagbg.net/task-1-season-2012-2013/](http://konkurs.pcmagbg.net/task-1-season-2012-2013/)**

Дивите тролове са недружелюбна, мистична и миришеща раса, обитаваща дълбоките гори на още по-мистичния и измислен континент Азерот. В хобитата им навлизат дейности като състезания по надяждане със дървесна смола, турнири на ловци на глави, дразнене на каменни гиганти, надлъгване, пушене на камъни, дебнене на питомни крави в размножителен период, пускане на досадни коментари в Интернет и още много други неща, до които въображението на читателя може да достигне, но моралът не позволява да бъде написано.

Изследвания на INT32 (Института за Наблюдение на Троловете, основан през 1932 г.) разкриват, че напоследък троловете все по-често играят една интересна и находчива игра, която от института наричат “Игра на тролове”. Те дори са склонни да я играят с чуждоземци (например хора). Е, ако съответния чуждоземец има нещастието да изгуби… ще оставим това на историята да разкаже. От друга страна, при печалба, троловете позволяват на чуждоземецът свободно да обитава техните земи, което дава огромни възможности за наблюдение на културата на тези толкова интересни създания, дори участие в хранителния им режим.

За да не рискуват последствията (и миризмата) от една игра с троловете,  учени от Казмоданския Висше Образователно-Разузнавателен Елитен Чародейски Институт (КВО-РЕЧИ) съвместно с INT32 са решили да изпратят парен робот (няма пари за слънчеви батерии), програмиран да изиграе успешна игра на предстоящите турнири и след това да наблюдава троловете, в името на научния прогрес. Тъй като в КВО-РЕЧИ и INT32 няма много програмисти, те молят вас за помощ. Ще помогнете ли за разкриването на вечната мистерия на троловете?

# Описание на "Игра на тролове"

Играта се играе в квадратно поле, съставено от N*N квадратни плочки (всяка страна има по N плочки), като на всяка плочка има кули от каменни кубчета, наредени едно върху друго. В играта се въвеждат концепцията на “съседни плочки“, “съседни кули” и “височина на кула“. Височина на кула наричаме броя кубчета, от които се състои една кула върху дадена плочка. Две плочки са съседни, ако имат обща страна, т.е. една плочка може да има най-много 4 съседни плочки (ако е в някой от ъглите има 2, а ако е на някоя от страните, без да е в ъгъл, има 3). Съседни кули съответно ще наричаме всички кули, които са върху съседни плочки.

В началото на играта няма кули, с еднакви височини, които да са съседи. Играчът получава право на точно C на брой хода, като може на всеки ход да прави точно една от следните две операции:

* Да добавя едно кубче върху някоя кула (т. е. увеличаване на височината на една кула).
* Да взема едно кубче от някоя кула (т. е. намаляване на височината на една кула).

За един ход, играчът може да вземе или добави точно едно кубче от някоя от кулите. Съответно сумарно броят кубчета, които играчът може да вземе или добави за цялата игра съответства на броя ходове, на които има право.

В играта има едно интересно правило – ако на някой ход от играта две или повече съседни кули са с еднаква височина, всичките кубчета в тези кули се премахват от полето автоматично, без това допълнително да отнема ход на играча. Всъщност в далечен Азерот тролът-съдия-шаман следи за правилата и когато две или повече съседни кули се изравнят по височина, той ги изравнява със земята с тайнствен ритуал и в крайна сметка на засегнатите плочки остават по точно 0 кубчета.

На края на играта играчът печели точки, равни на броя премахнати кубчета от полето (т.е. броя първоначални кубчета минус останалите на полето кубчета). Съответно целта на играча е в рамките на позволения брой ходове да играе така, че на игралното поле да останат възможно най-малко кубчета.
